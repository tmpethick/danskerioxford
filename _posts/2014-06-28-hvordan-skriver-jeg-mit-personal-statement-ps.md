---
title: Hvordan skriver jeg mit personal statement (PS)?
---
Et personal statement skal først og fremmest være ”personal” – det skal være
en troværdig repræsentation af din person og din interesse for det søgte
studium. Mange ansøgere sveder netop over denne del, fordi det er en
udfordring at skrive om sig selv, men undervisernes syn på PS’et retfærdiggør
ikke dette. En filosofitutor fra Balliol sagde, at de kan bruge PS’et på to
måder, når de vurderer din ansøgning: hvis de mener, at det er uægte eller
konstrueret, ignorerer de det, og hvis de mener, at du selv har skrevet det,
vil de måske tage afsæt i de temaer, du nævner, i dit interview. Med andre
ord, din ansøgning står og falder ikke med dit PS, så lad være med at ligge
søvnløs over det, men det giver en fin mulighed for at have indflydelse på
lidt af interviewet.

Dit PS bør have et klart fokus på det akademiske, men bred læsning af
primærlitteratur er slet ikke er nødvendig. Det er fint at vise, at du har
læst en masse, men det er langt vigtigere (!) at præsentere dine tanker og
refleksioner om det læste.

