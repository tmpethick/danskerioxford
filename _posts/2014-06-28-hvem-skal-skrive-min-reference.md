---
title: Hvem skal skrive min reference?
---
En person, som kender dig fagligt godt (typisk en lærer). Danske
gymnasielærere skriver sjældent udtalelser og kender ikke kravene til det
specifikke indhold, så sørg for, at din referee har læst det her linket
nedenfor. Hvis det er svært at finde én enkelt person, som kender dig godt
nok, kan du evt. bede flere lærere/personer om at skrive en anbefaling og så
klippe en reference sammen fra det. Du skal stadig have én officiel referee,
der kan stå inden for det endelig resultat.

Det er mit indtryk, at referencen er vigtigere end PS’et, så det er værd at
arbejde lidt hårdere her, evt. ved at være i tæt dialog med din referee, eller
ved at bruge lang tid på at klippe en god reference sammen fra nogle
forskellige references. Referencen skal afspejle, at du er god til at gå i
skole \- og alt det andet spændende uden for skolen er på en måde pynt, når
underviserne læser din reference.

Der er mange måder at skrive reference på, men her en række konkrete forslag:

  * Sørg for, at din referee sammenligner dig med den bredest mulige gruppe. Først og fremmest, sammenligne dig med din klasse. Om muligt, få ham/hende til at sammenligne dig med tidligere årgange. Bedst er det, hvis din referee kan skrive noget, hvor du bliver sammenlignet på nationalt plan, evt. ved at have deltaget i nationale konkurrencer.
  * Prøv at sige et eller andet om den skole, du har gået på. Det kan virke lidt kunstigt, specielt fordi danske gymnasier på ingen måde er så broget en flok som de engelske, men forsøg alligevel at få klemt sådan noget ind. F.eks. opdagede jeg, at Sankt Annæ havde landets højeste karaktergennemsnit, og selvom det jo kun var med en MEGET lille margin, fik jeg min lærer til at smide det ind i referencen.
  * UCAS har også en side for referees, og jeg foreslår, at du kigger grundigt på den: <http://www.ucas.com/students/applying/howtoapply/reference> . Og frem for alt sørger for, at din referee kigger på den.

