---
title: Hvordan forbereder jeg mig til PPE-interviewet?
---
Det vigtigste er, at du har styr på det, du har skrevet i dit PS. Sørg for
ikke bare at læse det igennem og kende referencerne, men forsøg at tænke
udover det - hvad kunne en tutor spørge dig om, hvis han skulle forsøge at få
dig til at tænke videre? En del interview tager afsæt i PS'et, og det er rart
at føle sig tryg der.

En del colleges forsøger at se, hvordan en kandidat reagerer på nyt materiale.
Dette sker som oftest i økonomi og filosofi. Her hjælper det at kunne nogle
grundbegreber i økonomi - jeg har hørt om mange, der er blevet spurgt om ting
inden for welfare economics og game theory. Et begreb, som er godt at forstå,
er Pareto-efficiency. I filosofi bliver man ofte præsenteret for en række
tankeeksperimenter, hvor ens intuition om, hvad der er rigtigt eller forkert,
bryder sammen. Her er det vigtigt at bevare roen og ikke have noget problem
med at udtrykke sin tvivl: "på den ene side ... på den anden side...". Her er
de bøger, Oxford selv anbefaler som interviewlæsning, helt fine, men det er
værd at lægge særligt mærke til nogle af Mill's refleksioner i Utilitarianism,
siden det hjælper både i politik og filosofi.

