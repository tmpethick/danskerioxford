---
title: Hvornår gør jeg hvad?
---
Det er meget vigtigt at komme i gang tidligt. Ansøgningsfristen er ca. et år
før studiestart, hvilket er noget anderledes end det magelige danske system
med ansøgning i juli og svar i august. Oxbridge-ansøgningsfristen ligger
typisk midt i oktober, og fordi ansøgningen er langt mere omfattende end den
danske (der kun kræver dit gennemsnit), er det en rigtigt god ide at starte
hen over sommeren. Uanset hvilket engelsk universitet, du søger om optagelse
på, skal din ansøgning indeholde en motiveret ansøgning (personal statement)
og en udtalelse fra en person, der kender dig godt (reference). Til Oxford og
Cambridge er der ofte yderligere krav om enten en fagrelevant test eller
vedhæftning af skolearbejde, men det afhænger af det specifikke studium. Her
er en oversigt over, hvornår jeg gjorde hvad for at starte i oktober 2011:

  1. Juni 2010: Tog studentereksamen og begyndte at overveje at søge Oxford.
  2. August 2010: Bad min samfundsfagslærer om at skrive en reference og begyndte at skrive PS. Jeg hjalp selv med korrekturlæsning af referencen og sørgede for, at de formelle krav var dækket.
  3. September 2010: Begyndte at udfylde min ansøgning på UCAS, så jeg ikke ville sidde på fristdagen og blive stoppet af en besværlig internetformular. Desuden – og det er lidt vigtigt at huske! – meldte jeg mig til TSA-testen (Thinking Skills Assessment) på Studieskolen i Borgergade, København (vist nok det eneste sted i Danmark, der administrerer testen).
  4. Oktober 2010: Sendte min ansøgning afsted.
  5. November 2010: Forberedte mig til og tog TSA-testen.
  6. December 2010: Blev inviteret til interview i Oxford ca. 10 dage senere.
  7. Slut-december 2010: Fik et brev om optagelse på Oxford.

