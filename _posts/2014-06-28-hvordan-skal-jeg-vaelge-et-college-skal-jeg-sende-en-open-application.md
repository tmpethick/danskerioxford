---
title: Hvordan skal jeg vælge et college? Skal jeg sende en "open application"?
---
Oxford har en college-struktur, som er anderledes end de danske
universiteters. Universitetet står for forelæsninger og laboratietimer (for
naturvidenskabsfolk), mens klasseundervisning og tutorials varetages af ens
personlige college. Colleges tager mange former, men de er typisk på størrelse
med et gymnasium og tilbyder en masse fag – f.eks. er der 120 elever på min
årgang på St. John’s college, men kun 6 af os læser PPE. Valg af college har
stor betydning både socialt og fagligt – socialt, fordi det danner rammen om
de nære og første venskaber (igen er sammenligningen med gymnasiet på sin
plads), fagligt, fordi tutorials er den mest dannende del af studiet, og fordi
de fleste tutorials foregår på college.

På trods af at forme din Oxford-oplevelse på meget centrale punkter, er det
meget svært at vælge et college. Det er svært at vælge college, siden det på
både afhænger af fingerspidsfornemmelser, som er svære at få i Danmark, og om
nogle lidt mere ligefrem kriterier (størrelse, placering osv.), hvis
konsekvenser det kan være svært egentlig at forstå. Jeg tog selv til Open Day
derovre, dels for at fornemme byen (lidt overvældende de første gange, bliv
ikke skræmt, hvis du tager derover), dels for at fornemme hvilket college jeg
kunne lide. De vigtigste erfaringer, jeg gjorde mig, var, at mit college ikke
skulle ligge for langt væk fra centrum (men det gør de fleste heller ikke), at
mit college skulle være mindst middel-stort (altså i hvert fald mere end 200
studerende), og at mit college skulle have et fint rygte ift. PPE. Det hjalp
at være der (og jeg kunne udelukke en række colleges), men på den anden side
endte jeg alligevel ikke på mit søgte college, og jeg er blevet enormt glad
for det. Pointen er måske, at hvis du har tid/penge/overskud til at tage til
en Open Day, kunne det være en god ide, men det er bestemt ikke en
nødvendighed, og en open application er en fin løsning.

Nogle mener, at man har en større chance for at komme ind på Oxford, hvis man
søger et specifikt college – selv har jeg stor tillid til "the pooling
system", og jeg forestiller mig, at dem, som ville lære en masse på Oxford,
kommer ind på Oxford, uanset om de sender en open application eller sender den
direkte til et college.

